# MARCHIO ENERGETICO AMBIENTALE

INBAR ha messo a punto un sistema di certificazione energetica ed ambientale che:

- analizza le molteplici variabili progettuali prese in considerazione dalla _bioarchitettura_,
- rappresenta uno strumento fondamentale di stimolo e garanzia verso il miglioramento degli standard per costruzioni progettate con i criteri della Bioarchitettura.

Come diretta conseguenza della _declinazione italiana_ dei principi della baubiologie e dell'architettura ecologica, promossa da INBAR già 25 anni fa, è sorta la necessità di produrre un protocollo di certificazione _proprio_ capace di tenere in debito conto le variabili progettuali che _non_ vengono considerate da altri sistemi di certificazione operanti sul mercato nazionale.

La finalità di partenza del protocollo  mira al rilascio di un titolo -- il marchio -- che:

- garantisca la corretta identificabilità della qualità di un edificio,
- consenta una comparazione tra edifici -- aventi caratteristiche anche diverse tra loro -- che sia basata su un elevato livello delle prestazioni fornite.

Si tratta di un sistema di certificazione _volontario_ che permette la valutazione oggettiva e la comparabilità di fabbricati situati anche in zone diverse. Questo perché l'analisi viene effettuata con medesimi parametri. 

Un aspetto particolare -- che sposa in toto la filosofia operativa della bioarchitettura -- consiste nel fatto che il progetto non deve necessariamente raggiungere valori di eccellenza per ognuno dei requisiti elencati nel database di protocollo. Per ottenere un risultato positivo il tecnico, inizialmente, può scegliere di concentrare la propria attenzione *solo* su alcuni requisiti di qualità, considerati come *fondamentali* dal sistema. Successivamente andranno apportate delle integrazioni scelte all'interno di un database prefissato fino al raggiungimento di un valore positivo. In questo modo è possibile ricercare ed assoggettare le esigenze ed i modelli comportamentali della committenza limitando i vincoli e le restrizioni proposti da altri sistemi valutativi.

La certificazione energetico ambientale INBAR è uno strumento tecnico di controllo del progetto architettonico predisposto conto scopo di ottenere efficientamento del consumo delle risorse, dell'ottimizzazione energetica e del comfort ambientale. 

La procedura di assegnazione del marchio certifica interventi di *nuova realizzazione* e di *recupero*. L'approccio prestazionale e la logica di indirizzo del processo edilizio su cui poggia è coerente con quella dei principali strumenti di valutazione/validazione del progetto di interventi sostenibili operanti a livello internazionale.

La procedura è suddivisa in fasi che guidano e indirizzano il processo decisionale e realizzativo: dalla scelta del sito d'intervento fino al collaudo del singolo organismo edilizio, coinvolgendo tutti gli attori del processo edilizio.

Le caratteristiche principali del Sistema di Certificazione Energetico Ambientale dell'Istituto Nazionale di Bioarchitettura® possono essere così sintetizzate:

– è un sistema di valutazione *prestazionale*: valuta le prestazioni di un edificio analizzando la sua capacità di rispondere in modo adeguato a requisiti prefissati da norme cogenti o volontarie o da regolamenti specifici o dalle esigenze dell'utenza o del mercato;
 – tiene conto delle *caratteristiche qualitative dei materiali* utilizzati nella costruzione e, conseguentemente, consente la verifica degli aspetti di durabilità dell'edificio;
 – tiene conto dell'*ubicazione* dell'edificio valutato: è necessaria un'accurata analisi del sito;
 – consente la verifica di tutti gli aspetti cogenti: benessere termico, luminoso, acustico, caratteristiche dei materiali impiegati, fabbisogno risorse; 
– tiene conto della presenza dei libretti di uso e manutenzione di cui, secondo quanto prevede lo schema di certificazione, l'edificio deve essere dotato per ottenere il rispetto della durabilità prevista per l'edificio.
